--- 
title: "Kvantinė kompiuterija"
subtitle: ""
author:
  - Tadas Paulauskas
  - Julius Ruseckas
date: "`r Sys.Date()`"
site: bookdown::bookdown_site
documentclass: book
bibliography_books: books.bib
bibliography_articles: articles.bib
bibliography: ["books.bib", "articles.bib"]
biblio-style: authoryear
biblio-title: Literatūra
biblatexoptions:
  - backend=biber
  - sorting=ynt
# url: your book url like https://bookdown.org/yihui/bookdown
# cover-image: path to the social sharing image like images/cover.jpg
description: "Kvantinė kompiuterija"
link-citations: yes
nocite: '@*'
github-repo: JuliusRuseckas/quantum_book
---

# Apie knygą {-}

Idėja parašyti knygą apie kvantinę kompiuteriją lietuvių kalba kilo Covid-19 pandemijos
metu. Dėl laboratorijų uždarymo bei sulėtėjusių mokslinių tyrimų atsirado galimybė
daugiau laiko skirti šiai sparčiai besivystančiai sričiai. Knyga prasidėjo veikiau kaip
autorių sukauptų teorinių žinių sisteminimas į vieną dokumentą asmeniniams
tolimesniems darbams. Perorientuoti dokumentą į platesnei auditorijai skirtą knygą buvo
nutarta atsižvelgiant į tai kad jos rašymo metu dar neegzistavo nei viena lietuviška
knyga apie kvantinę kompiuteriją. Tikimės, kad knyga padės geriau susipažinti su šia
technologija ir pastūmės ne vien į platesnį susidomėjimą, bet ir jos vystymą Lietuvoje.

Kvantinė kompiuterija bendrai paliečia keletą mokslo sričių – fiziką, kompiuterių mokslą,
grynąją matematiką, inžinerinius mokslus. Knyga koncentruota į kompiuterių mokslo
priėjimą prie šios srities ir apibūdina informacijos apdorojimą kvantiniame procesoriuje
abstrakčiame lygmenyje. To turėtų pakakti atsispirti ir toliau tęsti žinių gilinimą norima
kryptimi.

Ši knyga buvo parašyta remiantis svarbiausiomis knygomis apie kvantinę kompiuteriją ir
moksliniais straipsniais. Tarp naudotų knygų yra šios srities „biblija“ tapusia autorių
Nielsen ir Chuang „Quantum Computation and Quantum Information“ [@Nielsen2000],
Nakahara ir Ohmi „Quantum Computing – From Linear Algebra to Physical Realizations“ [@Nakahara2008],
ir kitos. Pilnas literatūros sąrašas yra pateiktas knygos pabaigoje. Dalis medžiagos buvo taip
pat naudota iš T. P. doktorantūros metu klausyto kurso „Quantum Computing“ užrašų
dėstyto Prof. Friedland Shmuel.

Išleisdami atvirai prieinamą internetinę knygą norime paskatinti kitus tyrėjus prisijungti ją
gerinant ir papildant naujais skyriais.


## Kaip skaityti šią knygą {-}

Ši knyga yra skirta skaitytojams, kurie nėra anksčiau susipažinę su kvantine
kompiuterija. Jos tikslas yra pristatyti šią sritį pradedant nuo elementariausių savokų
skiriant daugiau dėmesio konceptualiam supratimui. Nors knyga nebuvo specialiai
orientuojama į vadovėlio formatą, tačiau skyrių seka turi progresiją, kuri gali būti
panaudota vieno semestro bakalauro ar magistratūros studentų kursui.

Jeigu skaitytojas nėra turėjęs tikslinių mokslų žinių ir nori patenkinti savo smalsumą,
tuomet rekomenduojame skaityti tik pirmąjį ir penktąjį skyrius. Pirmasis skyrius glaustai
apžvelgia kvantinę kompiuteriją ir palygina ją su klasikine kompiuterija. Kiti skyriai iš
esmės sugrįžta prie pirmąjame skyriuje minėtų savokų bei algoritmų ir parodo juos
detaliau. Penktasis skyrius apžvelgia kvantinės informacijos aspektus, tokius kaip
kriptografija ir kvantinės informacijos siuntimą pasitelkiant teleportacijos metodą. Šie
taikymai perteikia kvantinių bitų elgesio keistenybes bei jų siūlomus privalumus. Kituose
skyriuose po visų matematinių išraiškų seka konceptualūs paaiškinimai. Tad net ir
neskaitant lygčių įmanoma susidaryti bendrą idėją apie pateiktų kvantinių algoritmų
veikimo principą.

Norint įsisavinti visą pateiktą knygoje medžiagą, rekomenduotina turėti bent bakalauro
lygio tiesinės algebros žinių. Kvantinės mechanikos žinios be abejo praverstų, tačiau
nėra būtinos. Reikalingi matematiniai įrankiai bei kvantinės mechanikos taisyklės
naudojamos kvantinėje kompiuterijoje yra pateikiamos šioje knygoje. Jeigu turite
pakankamai žinių minėtose srityse tuomet antrą skyrių, skirtą matematikos žinių
atšviežinimui, galite atsiversti esant poreikiui.

## Padėka {-}

Autoriai dėkoja Vaidui Pačebutui ir Arūnui Krotkui už paramą ir palaikymą realizuojant
šią knygą, taip pat Audriui Alkauskui, Maženai Mackoit Sinkevičienei, Karoliui
Jankauskui, Artūrui Pupšiui už vertingus patarimus.

Iliustracijos - Jovita Jankauskienė

Kalbos redaktorė - Rozita Znamenskaitė (KTU leidykla „Technologija“)

## Apie autorius {-}

Tadas Paulauskas įgijo fizikos mokslų daktaro laipsnį Ilinojaus universitete Čikagoje.
Vėliau vykdė tyrimus Monašo universitete Melburne. Šios knygos rašymo metu dirba
Fizinių ir technologijos mokslų centre (FTMC), Optoelektronikos skyriuje. Mokslinių
tyrimų sritis apima puslaidininkių fiziką, nanotechnologijas, medžiagų inžineriją.

Julius Ruseckas įgijo fizikos mokslų daktaro laipsnį Vilniaus Universitete. Vėliau dirbo
mokslinį darbą Vilniaus universiteto Fizikos fakulteto teorinės fizikos ir astronomijos
institute. Pagrindinė mokslinių tyrimų sritis yra kvantinė optika bei labai šaltos atomų
dujos. Šios knygos rašymo metu dirba Baltijos Pažangių Technologijų Institute (BPTI).

`r if (knitr::is_latex_output()) '
![](media/cc-by-nc-sa.pdf)
' else '
![](media/cc-by-nc-sa.svg)
'`

Internete pateikiama knygos versija gali būti naudojama pagal Creative Commons licenciją [Priskyrimas - Nekomercinis naudojimas - Analogiškas platinimas 4.0 Tarptautinė (CC BY-NC-SA 4.0)](https://creativecommons.org/licenses/by-nc-sa/4.0/deed.lt)
