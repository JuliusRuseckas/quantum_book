--- 
title: "Kvantinė kompiuterija"
subtitle: ""
author:
  - Tadas Paulauskas
  - Julius Ruseckas
date: "`r Sys.Date()`"
site: bookdown::bookdown_site
documentclass: book
bibliography_books: books.bib
bibliography_articles: articles.bib
bibliography: ["books.bib", "articles.bib"]
biblio-style: authoryear
biblio-title: Literatūra
biblatexoptions:
  - backend=biber
  - sorting=ynt
url: https://kvantinekompiuterija.lt/
# cover-image: path to the social sharing image like images/cover.jpg
description: "Kvantinė kompiuterija"
link-citations: yes
nocite: '@*'
github-repo: JuliusRuseckas/quantum_book
---

# Pratarmė {-}

Idėja parengti knygą apie kvantinę kompiuteriją lietuvių kalba kilo *Covid*-19
pandemijos metu. Dėl laboratorijų uždarymo ir sulėtėjusių mokslinių tyrimų
atsirado galimybė daugiau laiko skirti šiai sparčiai besivystančiai sričiai.
Knyga prasidėjo veikiau kaip autorių sukauptų teorinių žinių susisteminimas į
vieną dokumentą asmeniniams darbams. Perorientuoti dokumentą į
platesnei auditorijai skirtą knygą buvo nutarta atsižvelgiant į tai, kad jos
rašymo metu dar neegzistavo nė viena lietuviška knyga apie kvantinę
kompiuteriją. Tikimės, kad knyga padės geriau susipažinti su šia technologija
ir paskatins ne vien platesnį susidomėjimą, bet ir jos plėtrą Lietuvoje.

Kvantinė kompiuterija apjungia keletą mokslo sričių – fiziką,
kompiuterių mokslą, grynąją matematiką, inžinerinius mokslus. Knyga
koncentruota į kompiuterių mokslo priartėjimą prie šios srities ir apibūdina
informacijos apdorojimą kvantiniame procesoriuje abstrakčiu lygmeniu. To turėtų
pakakti norint atsispirti nuo pradinio taško ir toliau plėsti žinias norima
kryptimi.

Ši knyga buvo parašyta remiantis svarbiausiomis esamomis knygomis ir
moksliniais straipsniais apie kvantinę kompiuteriją. Tarp naudotų knygų yra
šios srities „biblija“ tapusi autorių Nielsen ir Chuang „Quantum Computation
and Quantum Information“ [@Nielsen2000], Nakahara ir Ohmi „Quantum Computing –
From Linear Algebra to Physical Realizations“ [@Nakahara2008], ir kitos.
Išsamus literatūros sąrašas yra pateiktas knygos pabaigoje. Dalis medžiagos
taip pat naudota iš T.P. doktorantūros metu klausyto kurso „Quantum
computing“, kurį dėstė profesorius Friedland Shmuel, užrašų. 

### Prisidėti prie knygos {-}

Norite prisidėti prie šios atvirai prieinamos knygos turinio kūrimo, redagavimo ar apipavidalinimo?
Visada ieškome gabių žmonių ir tyrėjų, kurie papildytų knygos kūrėjų gretas!

Rašykite mums į el. paštą info@kvantinekompiuterija.lt. 

Visą knygos turinį [bookdown](https://bookdown.org/) formate galite pasiekti
[GitHub paskyroje](https://github.com/JuliusRuseckas/quantum_book). 

## Kaip skaityti šią knygą {-}

Knyga skirta skaitytojams, kurie nėra anksčiau susipažinę su kvantine
kompiuterija. Jos tikslas – pristatyti šią sritį pradedant nuo elementariausių
savokų, skiriant daugiau dėmesio konceptualiam supratimui. Nors knyga nebuvo
specialiai orientuojama į vadovėlio formatą, tačiau skyrių seka turi
progresiją, kuri gali būti panaudota vieno semestro bakalauro ar magistrantūros
studentų kursui. 

Jeigu skaitytojas nėra turėjęs tikslinių mokslų žinių ir nori patenkinti savo
smalsumą, tada rekomenduojame skaityti tik pirmąjį ir penktąjį skyrius.
Pirmajame skyriuje glaustai apžvelgiama kvantinė kompiuterija ir palyginama su
klasikine kompiuterija. Kituose skyriuose iš esmės sugrįžtama prie pirmajame
skyriuje minėtų savokų bei algoritmų ir jie parodomi išsamiau. Penktajame
skyriuje apžvelgiami kvantinės informacijos aspektai, tokie kaip kriptografija
ir kvantinės informacijos siuntimas pasitelkiant teleportacijos metodą. Šie
taikymai perteikia kvantinių bitų elgsenos keistenybes ir jų siūlomus
privalumus. Kituose skyriuose po visų matematinių išraiškų pateikti
konceptualūs paaiškinimai. Tad net ir neskaitant lygčių įmanoma susidaryti
bendrą idėją apie pateiktų kvantinių algoritmų veikimo principą. 

Norint įsisavinti visą pateiktą knygoje medžiagą, rekomenduotina turėti bent
bakalauro lygio tiesinės algebros žinių. Kvantinės mechanikos žinios, be abejo,
praverstų, tačiau nėra būtinos. Reikalingi matematiniai įrankiai ir kvantinės
mechanikos taisyklės, taikomos kvantinėje kompiuterijoje, yra pateikiamos šioje
knygoje. Jeigu turite pakankamai žinių minėtose srityse, tada antrąjį skyrių,
kuris skirtas matematikos žinioms atgaivinti, galite atsiversti esant
poreikiui.


## Padėka {-}

Autoriai dėkoja Vaidui Pačebutui ir Arūnui Krotkui už paramą rengiant šią knygą, taip pat Audriui Alkauskui, Maženai Mackoit Sinkevičienei,
Karoliui Jankauskui, Artūrui Pupšiui už vertingus patarimus.

Iliustracijos – Jovita Jankauskienė

Kalbos redaktorė – Rozita Znamenskaitė (KTU leidykla „Technologija“)


## Apie autorius {-}

Tadas Paulauskas įgijo fizikos mokslų daktaro laipsnį Ilinojaus universitete
Čikagoje. Vėliau atliko tyrimus Monašo universitete Melburne. Šios knygos
rašymo metu dirba Fizinių ir technologijos mokslų centre (FTMC),
Optoelektronikos skyriuje. Mokslinių tyrimų sritis apima puslaidininkių fiziką,
nanotechnologijas, medžiagų inžineriją.

Julius Ruseckas įgijo fizikos mokslų daktaro laipsnį Vilniaus universitete.
Vėliau dirbo mokslinį darbą Vilniaus universiteto Fizikos fakulteto teorinės
fizikos ir astronomijos institute. Pagrindinė mokslinių tyrimų sritis –
kvantinė optika ir labai šaltos atominės dujos. Šios knygos rašymo metu dirba
Baltijos pažangių technologijų institute (BPTI).


## Licencija {-}

`r if (knitr::is_latex_output()) '
![](media/cc-by-nc-sa.pdf)
' else '
![](media/cc-by-nc-sa.svg)
'`

Internete pateikiama knygos versija gali būti naudojama pagal Creative Commons licenciją
[Priskyrimas - Nekomercinis naudojimas - Analogiškas platinimas 4.0 Tarptautinė (CC BY-NC-SA 4.0)](https://creativecommons.org/licenses/by-nc-sa/4.0/deed.lt)

